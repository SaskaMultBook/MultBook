–Биир сыл сүөһүлэрбитигэр от сиэтээри Чурапчыттан хас да ыал буолан Нуотараҕа, Чэллэм диэн үрэххэ киирбиппит. Онно кыстаабыппыт. Хаалбыт эргэ дьиэни өрөмүөннээн, урут уот сиэбит, сүөһү бөҕө өлбүт хотонун оннугар саҥа хотон тутан кыстаабыппыт. Хотоммут дьиэҕэ салгыы турар буолан, оһох кэннинэн хотоҥҥо киирэллэрэ. Дьиэбит биир муокастааҕа. Оҕолор киэһэ аайы этэрбэстэрбитин оһох холумтанын тула куурда уурарбыт. Сарсыарда кэтээри гыннахпыт аайы тобус-толору чох, бурдук, оннооҕор долбуурга турар лэппиэскэ кытары угуллубут буолара. Сарсыарда ахсын ким этэрбэһигэр төһө элбэх сээкэй хааламмытын көрөрбүт-истэрбит. Хата, биһиэхэ туох да аралдьыйара суох дьоҥҥо, күн ыһыаҕа этэ. Улахан дьон киһини көрөллөрүн кэпсэтэллэрэ, ардыгар били көстүбэт киһибит туттар маллары кистээн кэбиһэрэ.